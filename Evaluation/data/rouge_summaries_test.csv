text,summary
"Hvad er kronisk grøn stær? Kronisk grøn stær medfører skader på synsnerven og udfald i synsfeltet. Hvis tilstanden ikke behandles, vil det ofte medføre blindhed. Forhøjet tryk i øjet øger risikoen for, at man får kronisk grøn stær. Det forhøjede tryk er imidlertid ikke selve årsagen til, at man udvikler synsskade. Kronisk grøn stær er en af de hyppigste årsager til blindhed i Danmark, men den præcise forekomst kendes ikke. Man regner med, at et par procent af befolkningen over 40 år har kronisk grøn stær. Forekomsten stiger med alderen. Udvikling af blindhed som følge af kronisk grøn stær kan i mange tilfælde forhindres ved, at diagnosen stilles tidligt, og man bliver behandlet korrekt. Hvad er symptomerne på grøn stær? De fleste tilfælde af kronisk grøn stær bliver opdaget tilfældigt i forbindelse med en rutinemæssig undersøgelse af øjnene. En person med kronisk grøn stær har hverken smerter eller andet ubehag i øjnene. Det skarpe syn, som man bl.a. bruger til at læse og til at se TV med, bevares oftest længst tid. Først når der er sket betydelige skader på synsnerven, vil man mærke udfaldene i synsfeltet. Da kan det være vanskeligt at forhindre yderligere forværring. Hvordan stilles diagnosen? Trykket i øjet måles i forbindelse med en rutinemæssig undersøgelse af øjnene ved øjenlægen. Hvis man er arvelig disponeret for at få grøn stær, bør man blive undersøgt. Der er dog ikke nogen gevinst ved at måle trykket rutinemæssigt før 40 års alderen hos personer uden øjensymptomer. Hvor ofte man skal kontrolleres vil afhænge af øjenlægens fund. Øjenlægen stiller diagnosen ud fra følgende undersøgelser: Vurdere synsnervens udseende (oftalmoskopi) suppleret med en skanning af synsnerven, Undersøge synsfeltet (perimetri) og Måling af trykket i øjnene (tonometri). Det er ikke sjældent, at man skal kontrolleres flere gange, før en sikker diagnose kan blive stillet eller udelukket.  Hvorfor får man kronisk grøn stær? Man ved ikke, hvorfor man får kronisk grøn stær, men sygdommen medfører skader på synsnerven. En række faktorer øger risikoen for at få kronisk grøn stær: Arvelig disponering ved at ens forældre har sygdommen, Alder. Forekommer ikke før 40 års alder, men tiltager herefter med alderen, Øjenskader, Regnbuehindebetændelse (iridocyklitis), Langvarig behandling med binyrebarkhormon, Forhøjet blodtryk. Disse faktorer skal man tage i betragtning, når diagnosen stilles, og sygdommen behandles. Det er især vigtigt at tage hensyn til en arvelighed, således at nære slægtninge til personer med grøn stær bliver tilbudt at få undersøgt øjnene. Hvilke former for grøn stær findes der? Kronisk åbenvinklet grøn stær er den hyppigste form for grøn stær. Dog skal tre andre former nævnes: Akut grøn stær opstår, når afløbet af kammervæske pludseligt bliver lukket. Trykket i øjet stiger hurtigt, og dette fører til smerter, hovedpine og eventuelt kvalme og opkastninger. Synet bliver sløret, og man kan se regnbuefarvede ringe, når man ser på en lyskilde. Akut grøn stær er en sjælden tilstand og skal behandles akut af en øjenlæge. Medfødt grøn stær er en meget sjælden tilstand, som man skal have mistanke om, hvis øjet hos små børn vokser, bliver gråligt og medfører tåreflod og følsomhed overfor lys. Sekundær grøn stær opstår, når afløbet af kammervæske nedsættes, hvilket kan have forskellige årsager, som f.eks. efter øjenskader, betændelser, svulster og blodpropper i øjet, samt ved brug af visse medikamenter (især øjendråber der indeholder binyrebarkhormon). Er grøn stær arveligt? Der er ikke nogen direkte arvelighed, men der er en øget risiko for at få grøn stær, hvis sygdommen findes hos de nærmeste slægtninge. Hvordan behandler man tilstanden? Behandlingen består i at sænke trykket i øjnene til et niveau, som synsnerven kan tåle. Dette kan man gøre på forskellige måder: Medicin. Den medicinske behandling består af øjendråber og i sjældne tilfælde også af tabletter. Øjendråberne kan enten sænke dannelsen af kammervæske eller bedre afløbet af dette. Dråberne skal tages regelmæssigt - en til flere gange i døgnet. Det kan være aktuelt at kombinere flere typer af øjendråber. I enkelte tilfælde kan det være nødvendigt også at tage tabletter, der nedsætter trykket i øjet. Det er vigtigt at være omhyggelig med øjendrypningen, selvom det kan være besværligt, og man ikke kan mærke nogen effekt af behandlingen. Behandling med laser. Øjenlægen kan anvende laser til at brænde små huller i kammervinklen, så kammervæsken lettere kan løbe ud. Behandlingen er hurtig og gør ikke ondt. Man skal som regel behandles med laser, når øjendråberne ikke har tilstrækkelig effekt, men laser kan også bruges, før det overvejes at give dråber. Kirurgi. Det er også muligt at operere for grøn stær, men dette kan desværre ikke bedre synet. Målet med operationen er at bevare det syn, der er tilbage. Ved et indgreb foretaget under mikroskop etablerer lægen et kunstigt afløb for kammervæsken under øjets bindehinde, hvorved trykket i øjet bliver sænket. Det er sjældent, at der opstår alvorlige bivirkninger efter en sådan operation. Operation kommer som regel først på tale, når man har forsøgt behandling med øjendråber og laser, og dette ikke har været tilstrækkeligt. Hvordan undgår jeg at få eller forværre kronisk grøn stær? Såfremt man er arveligt disponeret for kronisk grøn stær, bør man få undersøgt øjnene en gang om året hos en øjenlæge. Hvornår skal jeg søge hjælp?  Hvis man oplever at overse genstande i synsfeltet. Hvordan udvikler sygdommen sig? Det er vigtigt at være klar over, at behandling af grøn stær som regel er livsvarig. Behandlingen formål er at hindre, at synet forværres. Der findes ikke nogen behandling, der kan bedre synet, og der kan være bivirkninger forbundet med alle de former for behandlinger, der er til rådighed.  Det er nødvendigt at gå til regelmæssig kontrol hos øjenlæge for at sikre, at behandlingen er tilfredsstillende. Hvilken behandling der er bedst, og hvor ofte der skal foretages kontrol, må vurderes individuelt i hvert tilfælde.","Sygdommen forekommer efter 40 års alderen og tiltager herefter i hyppighed med alderen. Diagnosen kronisk grøn stær stilles på baggrund af karakteristisk forandringer af synsnerven og udfald i synsfeltet. Kronisk grøn stær er en hyppig årsag til blindhed. Hvis man har forhøjet tryk i øjet, øger det risikoen for at udvikle kronisk grøn stær. Kronisk grøn stær kan ofte behandles ved at sænke øjentrykket med øjendråber, laser eller operation."
"Hvad er keratoconus? Keratoconus er en tilstand, hvor hornhindens centrale del bliver udtyndet, så hornhindens overflade kommer til at bule frem. Tilstanden udvikles på begge øjne. Ved fødslen er hornhinderne normale, og tilstanden udvikles oftest i teenageårene. Keratoconus mærker man ved, at synet bliver tiltagende sløret. Dette skyldes en tiltagende nærsynethed og uregelmæssig bygningsfejl. Det nedsatte syn kan i nogle tilfælde forværres pludseligt (akut keratoconus), men forbedres da ofte igen efter et stykke tid. Hvad er symptomerne på keratoconus? Keratoconus giver sløret syn. Hvordan stilles diagnosen? Man kan få mistanke om tilstanden, hvis der er andre tilfælde i familien, ved Downs syndrom eller ved tiltagende nærsynethed.  Lægen kan også få mistanke om keratoconus, når unge mennesker får dårligt syn eller kan fortælle om episoder med forbigående nedsat syn, som er vanskeligt at korrigere med briller. Tilstanden kan også være så udtalt, at den kan ses direkte. Hvorfor får man keratoconus? I mange tilfælde er keratoconus arveligt, og der er ingen god forklaring på, hvordan tilstanden opstår. Forandringerne i hornhinden betyder, at den kommer til at bule frem som en spids eller som en kegle, hvilket forringer billeddannelsen. Samtidig bliver hornhinden meget tynd og kan briste. Hvis man har keratoconus, kan man få pludseligt nedsat syn. Dette skyldes bristninger i hornhindens barrierer, og at der derved hurtigt ophobes væske i øjet. Keratoconus ses oftere hos mennesker med Downs syndrom, Marfans syndrom, Aperts syndrom, Ehlers-Danlos syndrom. Dette er sjældne tilstande med et arveligt element. Er keratoconus arveligt? Keratoconus kan være arveligt, men dette er ikke altid tilfældet. Hvordan behandler man? Keratoconus skal behandles hos øjenlæge. Behandlingens formål er at forbedre synet og at forhindre komplikationer. Behandlingen består af: Ved de lettere grader af keratoconus kan den uregelmæssige overflade udlignes med hårde kontaktlinser. Dette forbedrer synet betydeligt i de tidlige stadier ved at korrigere for skævheden i hornhinden Dryppe øjet med et lysaktivt stof, som trænger ind i hornhinden. Hvis man efterfølgende belyser hornhinden med blåt lys, vil det lysaktive stof kunne styrke hornhindens væv, så tendensen til at hornhinden buler ud bremses. I svære tilfælde kan det blive nødvendigt at udskifte hornhinden ved transplantation. Hvad kan jeg selv gøre? Følg øjenlægens råd, som vil afhænge af symptomerne og omfanget af keratoconus.  Hvordan undgår jeg at få eller forværre keratoconus? Der findes ikke nogen forholdsregler, som man kan anvende til at forebygge, at man udvikler keratoconus. Hvornår skal jeg søge hjælp?  Hvis man bliver tiltagende nærsynet, eller synet bliver sløret. Hvordan er langtidsudsigterne ved keratoconus? Normalt bliver tilstanden langsomt værre mellem 20 og 60 års alderen, men i perioder kan udviklingen standse helt. Synet bliver som regel dårligere med tiden. Der kan være en fare for, at hornhinden brister. Effektiv behandling giver bedre syn og forhindrer, at der opstår komplikationer. Hvor hyppig er keratoconus? Tilstanden forekommer hos ca. 1 promille af befolkningen. Der findes ikke noget præcis tal for, hvor mange nye tilfælde der opstår per år.","Keratoconus er en tilstand, hvor et område i hornhindens centrale dele buler ud med kegleform. Keratoconus er oftest medfødt og kan medføre, at synes bliver tiltagende sløret. Lettere grader af keratoconus behandles med kontaktlinse, mens sværere grader kan behandles ved at stabilisere hornhindens ved en speciel lysbehandling - eller ved transplantation."
"Hvad er gammelmandssyn? Gammelmandssyn ( på fagsprog kaldet presbyopi) er nedsat evne til at se skarpt på objekter, der er tæt på, fordi linsens evne til at ændre krumning bliver nedsat med alderen. Ændringer af linsens krumning er en forudsætning for, at man kan ændre fokus og både se skarpt på nær og lang afstand. Ofte begynder tilstanden omkring 40-års alderen, hvor der opstår problemer med at læse små skrifttyper. Efterhånden skal man holde avisen eller bogen længere og længere væk for at kunne se skarpt. Generne er mest udtalte i nedsat belysning. Hvad er symptomerne på gammelmandssyn? Gammelmandssyn viser sig ved, at det er svært at stille skarpt på ting, der er tæt på. Det kan fx være bogstaver i en bog eller på en computerskærm eller et ansigt. Hvordan stilles diagnosen? Ved at konstatere at synet er godt på afstand, men er sløret, når man ser på et objekt, der er tæt på. Hvorfor får man gammelmandssyn? For at se skarpt tæt på, skal linsen kunne ændre sig til at blive mere krum, end når man skal se skarpt på lang afstand. Det er små muskler inde i øjet, som styrer denne regulering af linsens form. Når musklerne trækker sig sammen, buler linsen ud og bliver tykkere. Dette kaldes akkommodation. Akkommodation kræver ikke kun, at musklerne inde i øjet arbejder som de skal. Selve linsen skal også være bevægelig og elastisk, for at denne tilpasning skal kunne ske. På grund af tiltagende stivhed i linsen mister man evnen til at akkommodere. Langsynede får gener tidligere end personer med normalt syn eller nærsynede. Dette skyldes, at langsynede har et lidt kort øje. Dette betyder, at de mere eller mindre konstant skal akkommodere for at få et skarpt billede på nethinden. Når linsen bliver stivere, får de derfor tidligt problemer med at se skarpt på nær afstand. Er gammelmandssyn arveligt? Gammelmandssyn er ikke arveligt. Hvordan behandles gammelmandssyn? Ved gammelmandssyn har man behov for en pluslinse til at læse og til andet nærarbejde. Denne linse skal lægges oven i den brille, som man eventuelt bruger til afstand. Der findes mange forskellige løsninger på dette: Læsebriller med samme brydning i hele brillen. Denne er velegnet, hvis man ønsker en brille specielt til at læse, eller hvis man ikke i øvrigt har behov for briller, En læsebrille i form af et halvglas, som kun fylder den nederste halvdel af synsfeltet, gør den øverste halvdel af brillen åben, så denne passer til afstande, I bifokale glas er den nederste del af glasset tilpasset læsning og nærarbejde, mens den øverste del korrigerer for andre brydningsfejl (langsynethed, skæve hornhinder, nærsynethed o.l), Trifokale briller har korrektion for afstand øverst, for kortere afstande i den midterste del og for nære objekter nederst, Briller med progressive glas har gradvis overgang fra afstandssyn øverst til gradvis kortere afstande ned gennem glasset. Hvordan udvikler gammelmandssyn sig? Det er helt naturligt, at linsen bliver mere stiv med alderen. Man kender endnu ikke til nogen måde at undgå dette på. Gammelmandssyn vil ikke forsvinde, når det først er opstået. Den afstand foran øjet, hvor man kan se skarpt, vil gradvis blive større mens tilstanden udvikler sig. Efterhånden vil forandringerne stabilisere sig, hvorefter man ikke længere behøver at skifte brilleglas. I en periode vil man opleve, at brillestyrken skal øges gradvist, som regel med års mellemrum. Hvor hyppig er gammelmandssyn? Gammelmandssyn rammer alle mennesker. Hvis man er nærsynet, er problemerne dog mindre, da man så i forvejen ser skarpt tæt på øjet.","Gammelmandssyn er aldersbetinget nedsat evne til at se skarpt på det, der er tæt på. Skyldes at øjets linse bliver mindre elastisk. Gammelmandssyn giver problemer med at se skarpt tæt på, fx når man læser. Kan nemt afhjælpes med briller eller kontaktlinser."
"Fedtsugning. Liposkulpturering og liposuction er to betegnelser, som anvendes synonymt med fedtsugning. Til trods for, at metoden ikke kræver store snit på kroppen, regnes det som kirurgi. Indgrebet efterlader kun små sår på huden, men store sår indvendig. Fedtsugning er blandt de hyppigst udførte kosmetisk kirurgiske indgreb. Man skal være 18 år gammel for at få foretaget en kosmetisk operation i Danmark; se Bekendtgørelse om kosmetisk behandling. Fedtsugning foretages i privat regi. Hvad er formålet med fedtsugning? Formålet med indgrebet er at fjerne uønskede lokaliserede ansamlinger af fedt på kroppen, som er vanskelige at få væk gennem diæt og træning. Fedtdepoterne er ofte kønsbestemte. Eksempler på sådanne områder på kroppen er maven, taljen, hofterne, overarmene, lår og knæ. Også uønsket fedt på andre dele af kroppen kan fjernes ved hjælp af fedtsugning.  Hvordan foregår operationen? Under konsultationen vil plastikkirurgen sammen med patienten beslutte, hvilke fedtansamlinger der kan fjernes. Hudens elasticitet bliver testet for at se, om der er behov for at fjerne overflødig hud under eller efter indgrebet for eksempel ved operation for løst maveskind. Hos de fleste har huden en vis evne til at trække sig sammen, da huden er elastisk. Elasticiteten aftager med alderen og kan f.eks. reduceres ved længerevarende rygning. Fedtsugning kan udføres i lokalbedøvelse eller i fuld narkose. Plastikkirurgen indsprøjter saltvand iblandet adrenalin, som er karsammentrækkende, samt evt, lokalbedøvelse under huden i det område, som ønskes fedtsuget. Derefter suges fedtet ud gennem flere små snit i huden ved hjælp af et rør tilkoblet en sugemekanisme. Der suges fra forskellige huller i forskellige retninger for at fjerne fedtceller fra flere fedtlag i kroppen, og for at gøre resultatet af fedtsugningen så jævnt som muligt. Fedtet opsamles sammen med den indsprøjtede væske i en beholder. Når tilstrækkelig med fedt er suget ud, syes åbningerne igen, eller der påsættes et stykke plaster på sugehullet. Det kan være fristende at bede plastikkirurgen om at suge så meget fedt som muligt ud af underhuden. Hvis der suges for meget ud, kan det dog blive meget vanskeligt at korrigere eventuelle ujævnheder senere. Det vigtigste er ikke, hvad der suges ud, men hvordan det der efterlades ser ud. Det tilrådes i Danmark, at fedsugninger hos i øvrigt raske personer ikke overstiger 3 liter. Det skyldes, at større fedtsugninger kan skabe ubalance i sammensætningen af væske og elektrolytter i kroppen. Varigheden af indgrebet afhænger af, hvilke teknikker plastikkirurgen bruger, og mængden af fedt som skal fjernes. Det kan tage alt fra en til tre timer. Fedtsugning kan udføres i lokalbedøvelse eller i fuld narkose. Resultater af indgrebet. Efter operationen får du en kompressionsbandage på, som du skal anvende i 2-6 uger. Dette gøres for at undgå ujævnheder og løsthængende hud. Oftest fjernes trådene efter 7-14 dage. Hvis du holder din vægt, kan resultatet vare i lang tid. Der bliver nemlig ikke dannet nye fedtceller, som erstatter dem, som plastikkirurgen har fjernet. Men det udelukker ikke muligheden for, at du får mere fedt på kroppen - størrelsen af hver enkelt tilbageværende fedtcelle kan fortsat vokse og øges i volumen. Fedtsugning er ikke et alternativ til diæt og træning. Det er ikke en metode til at slanke sig og heller ikke en behandling mod appelsinhud. Den kirurgiske teknik fjerner kun underhudsfedt og ikke fedt, som ligger indenfor musklerne eller inde i maven imellem tarmene. Fedtsugning hjælper af den grund kun i begrænset omfang mod mavefedme. Bivirkninger efter fedtsugning. Du vil normalt få hævelser og misfarvninger i tiden efter indgrebet. Smertestillende medicin kan reducere ubehaget. Hævelserne er værst de første 1-2 uger, men kan vare i op til 8 uger. Misfarvningerne svinder som regel efter et par uger. De fleste er tilbage i let arbejde efter en til to uger. Man bør undgå tung aktivitet som vægtløftning, løb eller aerobic den første måned. På den anden side bør du heller ikke sidde stille hele dagen. Gåture kan forhindre blodpropper i benene. Det kan tage 1-3 måneder og nogle få gange et år, før du får det endelige resultat af fedtsugningen. I løbet af denne tid kan du massere de behandlede områder for at udglatte eventuelle ujævnheder. Arrene er som regel små og svinder af sig selv over tid. Mulige komplikationer. Hvis din hud har dårlig elasticitet, vil den hænge mere end normalt. Denne overflødige hud kan fjernes af plastikkirurgen samtidig med fedtsugningen eller ved en senere operation. Komplikationer kan opstå ved al kirurgi, men forekommer sjældent. Du kan risikere at få: Ar, Infektion, Skader på nerver, Ujævnheder og følelsesløshed i det behandlede område. Følelsesløsheden vil i de fleste tilfælde svinde over nogle måneder. Fedtsugning indebærer også en lille, men alvorlig risiko for at få væske i lungerne (lungeødem), blodprop i lungerne, blødninger, væsketab, hjertesvigt og skade på indre organer. Jo mere omfattende operationen er, desto større er risikoen. Mennesker med dårligt helbred (hjerte- og karsygdomme, diabetes og nedsat immunforsvar) har større risiko. Hvor udbredt er fedtsugning? I USA er fedtsugning det hyppigste kosmetisk kirurgiske indgreb ifølge American Society for Aesthetic Plastic Surgerys (ASAPS) statistikker. I 2014 blev næsten en halv million indgreb udført i USA. Tallet for Danmark er ukendt.","Fedtsugning er en behandling, som fjerner lokale fedtdepoter på udvalgte områder. Det er blandt de hyppigst udførte kosmetiske indgreb. Det er ikke en erstatning for at slanke sig generelt, men en reduktion af lokaliserede uønskede fedtdepoter i underhuden. Fedtsugning fjerner kun underhudsfedt og ikke fedt, som ligger indenfor musklerne eller inde i mellem tarmene. Fedtsugning hjælper af den grund kun i begrænset omfang mod mavefedme (æbleform)."
"Lovgivning for kosmetisk kirurgi. Man skal være 18 år gammel for at få foretaget en kosmetisk operation i Danmark; se bekendtgørelse om kosmetisk behandling. Hvad er formålet med brystforstørrelse? Formålet med operationen er at få større bryster eller genvinde en bryststørrelse, som man havde tidligere i livet eller før graviditet eller større vægttab. Dette kan man gøre ved at:  Indsætte proteser/implantater, for det meste af silikone, Transplantere noget af ens eget fedt fra et andet sted på kroppen ind i brysterne, såkaldt lipofilling, De to teknikker kan også kombineres. Silikoneproteserne består af en tykkere, ydre skal af silikone, som enten er fyldt med saltvand eller med en silikonegel eller en kombination af de to ting. Der findes mange forskellige typer brystimplantater. Brystimplantater kan bruges til at forandre faconen på brysterne og evt. til at rette asymmetri af brysterne. De anvendes også i vid udstrækning til at genskabe brystet (brystrekonstruktion) efter sygdom som f.eks. brystkræft. Hvordan foregår operationen? Ved operationen lægger kirurgen et snit i huden oftest i furen under brystet, men adgang i kanten af brystvorten eller i armhulen kan også anvendes. De forskellige adgange har fordele og ulemper, som bør diskuteres og aftales med kirurgen inden operationen. Derefter tildannes en lomme i vævet på brystvæggen, hvor implantatet ønskes placeret. Lommen kan være placeret lige under brystkirtlen, under den store brystmuskels muskelhinde eller under den store brystmuskel. Hvor dybt implantatet placeres, afhænger af den enkelte persons hudkvalitet, hudtykkelse og brystvævets kvalitet før operationen. Fordele og ulemper diskuteres ligeledes med kirurgen. Brystimplantater af silikone, dråbeformede eller halvkugleformede, placeres i den føromtalte vævslomme på brystvæggen. Sårene lukkes lagvist i 2-3 lag. Det er muligt at kombinere brystforstørrelse med brystløft. Dette giver oftest yderligere ar på brystet, afhængig af den anvendte teknik. Omfattende løft giver oftest mere/længere ar end mindre løft. Implantatets størrelse aftales mellem kvinden og plastikkirurgen inden operationen. Du bør ikke vælge en størrelse implantat, som ikke passer til dine proportioner. Operationen varer 1-2 timer og udføres for det meste i fuld narkose. Brystforstørrelse med eget fedtvæv. Brystforstørrelse med ens eget fedtvæv er en nyere teknik. Den har den fordel, at man bruger sit eget væv til at forstørre brysterne med, og derfor ikke får fremmedlegemer i kroppen, som implantaterne jo er. Man skal typisk opereres af flere omgange. Man kan for det meste ikke opnå helt så stor forstørrelse af brysterne, som man kan med implantaterne. Metoden er derfor mest velegnet til moderate brystforstørrelser. Hvis man er over 35-40 år og skal have en kosmetisk brystoperation, bør man få lavet en mammografi inden operationen. Det skal man for at udelukke, at der er tilstande i brystet, som kræver behandling.  Efter operationen. Efter indgrebet er det en god ide, at man anvender en sports-BH eller bryststrop som støtte i de første 1 til 3 måneder. I denne periode skal man undgå overdrevne løft. Man kan begynde at arbejde igen efter en uge, hvis der er tale om kontorarbejde eller lignende. Man bør ikke dyrke sport i 4-6 uger efter operationen. Alle brystoperationer giver ar i større eller mindre grad. Arrene bør ikke udsættes for sol eller solarium i et år. Dette kan medføre pigmentforandringer, der kan gøre arrene mere synlige. Man bør bruge en hudvenlig tape på arrene i de første 3 måneder. Resultater. De brystimplantater, der anvendes i dag, er meget holdbare. Man kan forvente en holdbarhed på mindst 10 år og sandsynligvis betydeligt længere. Nogle producenter tilbyder en livstidsgaranti, men den dækker kun protesen og ikke operationen. Dvs. man kan få implantatet erstattet (ca. 10 % af prisen), men ikke hele operationen. Man må derfor påregne senere operationer hvor implantatet udskiftes, og dermed udgifter til udskiftningen. Bivirkninger er Smerter, Efter operationen vil brysterne være ømme og hævede. Smerterne er stærkest, hvis implantaterne er lagt under den store brystmuskel. Ubehaget vil aftage efter ca. 10 dage og sandsynligvis forsvinde efter tre uger, Nedsat følelse i brystvorterne, Det er ikke usædvanligt at få nedsat følelse i brystvorterne i 1-2 måneder. Hos de fleste normaliseres det efter 1-3 måneder, men kan hos enkelte være varigt. Amning? Evnen til at amme påvirkes som regel ikke, medmindre man lægger snittet ved brystvorten. Implantater og brystkræft? Kvinder med implantater af silikone har ikke øget risiko for brystkræft eller bindevævssygdomme. Der er dog beskrevet en let øget risiko for en sjælden form for lymfekræft (BIA-ALCL). Proteser af silikone kan gøre det vanskeligere at opdage ondartede kræftsvulster i brysterne ved mammografi. Undersøgelsen er vanskeligere at udføre, især hvis implantatet ligger foran brystmusklen. Resultatet kan desuden være vanskeligere at tolke. Ultralydsscanning kan være en supplerende hjælp. Det samme gælder MR-mammografi. Protesekanter. Mærkbare protesekanter kan også opstå, særligt hvis implantatet ligger over brystmusklen. Det vil vise sig som rynker eller små buler omkring brysterne, hvis du er meget tynd, og specielt når du står bøjet fremover. En fedttransplantation til brystet kan i nogle tilfælde nedsætte denne tilbøjelighed. Mulige komplikationer. Komplikationer er sjældne, men de forekommer. Kapselkontraktur. Når et implantat lægges ind under brystet, danner kroppen en kapsel af bindevæv rundt om implantatet. Dette er en reaktion mod fremmedlegemet og en naturlig arvævsreaktion. Hos nogle kvinder skrumper denne kapsel, og der dannes en hård og tyk skal omkring silikoneprotesen, såkaldt kapselkontraktur. Kapseldannelsen kan gradvist føre til gener og stærkt ubehag. Brysterne kan ændre form, blive hårde og ømme. Dansk Plastikkirurgisk Mammaregister (DPM) har vist, at mindre end 2 % bliver ramt af så svær kapseldannelse, at yderligere operation er påkrævet.  Andre komplikationer er Lækage og revner i protesen kan forekomme i sjældne tilfælde, Infektion og blødning omkring silikoneprotesen kan forekomme. DPM viser, at ca. 1 % udvikler en infektion, hvoraf langt de fleste kan behandles uden yderligere operation. I enkelte tilfælde må implantatet fjernes, og et nyt kan først sættes ind efter ca. 6 måneder. Ca. 1 % udvikler en blødning efter operationen, og ca. halvdelen af disse kræver operation. Arrene efter operationen kan blive tykke og/eller brede og give kløe, hvilket er sjældent. Under 5 % af alle kvinder med silikoneimplantater får en komplikation, der kræver operation.  Udbredelse. Ifølge statistik fra American Society for Aesthetic Plastic Surgery (ASAPS) var brystforstørrelse det 2. mest populære kosmetiske kirurgiske indgreb hos kvinder i USA. I 2014 blev der udført knap 300.000 af disse operationer i USA. Tendensen er den samme i Danmark. Sundhedsstyrelsens rapport om kosmetisk kirurgi fra 2004 siger, at brystproteser hos kvinder var den næst hyppigste kosmetiske operation i 2003 efter øjenlågsoperationer.","Ved en brystforstørrende operation anvender man oftest brystimplantater til at øge størrelsen af brysterne eller til at genoprette et brysts fylde, der er blevet tabt efter vægttab eller graviditet. Operationen foregår for det meste i privat regi. I de senere år er man i nogle tilfælde begyndt at udføre brystforstørrende operationer ved at anvende personens eget fedt (lipofilling). Dette kræver, at personen har tilstrækkelige fedtdepoter andre steder, som ønskes reduceret. Brystforstørrelse ved transplantation af eget fedt kræver ofte flere operationer for at opnå tilstrækkelig forøgelse af volumen. Slutresultatet er mere uforudsigeligt. I visse tilfælde opnås det bedste resultat af operationen ved en kombination af brystimplantater og personens eget fedt. Brystforstørrelse er en af de mest populære kosmetiske kirurgiske operationer i Danmark i dag. Cirka 30.000 danske kvinder har silikone i brysterne i dag. De brystimplantater, der anvendes i dag, er meget holdbare. Man kan forvente en holdbarhed på mindst 10 år og sandsynligvis betydeligt længere."
"Hydroxychloroquin er medicin til behandling af visse typer af malaria. Hydroxychloroquin og det beslægtede chloroquin har tidligere været brugt til at forebygge malaria hos rejsende. I dag er der dog udbredt resistens overfor hydroxychloroquin ved den ondartede malaria, som skyldes Plasmodium falciparum, hvorfor stoffet ikke længere bruges til forebyggelse. Hydroxychloroquin er stadig effektivt mod såkaldt godartet malaria, som skyldes bl.a. Plasmodium vivax. De steder, hvor denne type malaria dominerer, vil man dog normalt kunne nøjes med at forebygge myggestik. Bivirkninger. Hydroxychloroquin tåles som regel godt. Sjældne bivirkninger er hovedpine og kvalme, og eventuelt besvær med at se skarpt tæt på. Alle bivirkningerne forsvinder igen efter ophør med behandlingen. Hvis man har epilepsi og psoriasis, må man ikke tage hydroxychloroquin, da det kan forværre disse sygdomme. Hvornår anvender man hydroxychloroquin? Til de mindste børn under 5 kg og yngre end 3 måneder kan det bruges sammen med omhyggelig forebyggelse af myggestik, hvis forebyggende behandling er nødvendig  Kan sammen med omhyggelig forebyggelse af myggestik bruges af voksne, der ikke tåler anden malaria-forebyggende medicin, så som atovaquon-proguanil og doxycyclin For gravide, hvis ophold i områder med malaria er absolut nødvendigt. Dosering. Man skal begynde på behandlingen en uge før indrejse til et område med malaria. Man skal fortsætte med behandlingen under hele opholdet og i fire uger efter, at man har forladt området med malaria. Dosis tages én gang om ugen på samme ugedag: Voksne: 2 tabletter à 200 mg en gang om ugen, Børn: 6,5 mg/kg kropsvægt en gang om ugen, Graviditet. Hvis man er gravid, bør man så vidt muligt undgå at rejse til områder med malaria. Hvis den gravide alligevel vælger at rejse til et område med malaria, bør man være særdeles omhyggelig med forebyggelse mod myggestik - brug myggemidler og imprægneret myggenet over sengen. Hydroxychloroquin er ufarligt for fostret og for det nyfødte barn, hvis det anvendes under graviditet og amning. Hydroxychloroquin er dog som nævnt uegnet til at forebygge malaria i store dele af verden på grund af resistens hos malariaparasitten. Den gravide, som skal rejse til et malariaområde, bør inden rejsen konsultere en speciallæge i infektionsmedicin. Hos speciallægen kan man evt. få ordineret anden medicin end hydroxychloroquin til at forebygge malaria. Hvis du tager anden medicin. Anden medicin kan påvirke effekten af hydroxychloroquin. Husk derfor at informere lægen, hvis du tager anden medicin. Hvor god er beskyttelsen? Ingen medicin giver 100 % beskyttelse, og hydroxychloroquin er i store dele af verden uvirksomt overfor malaria. Det er derfor vigtigt, at du altid tager kontakt til din læge, hvis du får feber efter ophold i et område med malaria, også selv om du har taget medicinen som foreskrevet. Feber efter ophold i malariaområde betragtes som malaria, indtil det modsatte er bevist. Husk: Malaria kan være en livsfarlig infektion, hvis ikke den behandles i tide.",Hydroxychloroquin er medicin til behandling af visse typer af malaria. Hydroxychloroquin anvendes stort set ikke længere til at forebygge malaria hos turister - det skyldes udbredt resistens hos malariaparasitter overfor hydroxychloroquin.
"Hormoner styrer cyklus. Menstruationscyklus styres af flere hormoner. Hver måned producerer hypotalamus, som er en del af hjernen, overordnede hormoner, som passerer ned i hjernevedhænget - hypofysen. Disse stoffer stimulerer hypofysen til at producere og udskille hormoner (FSH, LH), som igen virker på æggestokkene og giver ægløsning. Disse hormoner stimulerer også produktionen af de kvindelige kønshormoner østrogen og progesteron. Mælkehormonet prolaktin dannes også i hypofysen, men påvirker normalt ikke menstruationen. Forstyrrelser i kønshormonerne. Cyklus kan forstyrres af en række faktorer. Hypotalamus kan påvirkes af følelsesmæssige faktorer, narkotikamisbrug, ekstreme vægtændringer, svulster, stråling og traumer. Sådanne forstyrrelser kan medføre blødningsforstyrrelser og problemer med at opnå graviditet. Hypofysen er mindre følsom for forstyrrelser. Svulster i hypofysen er meget sjældne, men forårsager næsten altid forstyrrelser i kønshormonproduktionen. Visse sygdomme i æggestokkene kan også påvirke hormonproduktionen, fx ved ovariecyster og polycystisk ovariesygdom. Hvad er symptomerne på hormonforstyrrelser? Hovedsymptomet på unormal hormonproduktion er uregelmæssige menstruationer eller ophør af menstruationer. Hvis årsagen stammer fra hypofysen, kan der også være andre symptomer. Ved en del forstyrrelser i æggestokkene eller i binyrerne kan produktionen af mandligt kønshormon, testosteron, være øget. Det kan give øget hårvækst i ansigtet og på kroppen og lårene, dybere stemme, akne og vægtstigning.","Menstruationscyklus reguleres af flere hormoner. Hypotalamus er den del af hjernen, der styrer hormonbalancen. Den danner kemiske stoffer, der passerer ned i hjernevedhænget - hypofysen. Hypofysen påvirkes til at udskille hormoner, som virker på æggestokkene og fører til ægløsning og produktion af de kvindelige kønshormoner østrogen og progesteron. Hypotalamus kan påvirkes af følelsesmæssige faktorer som stress, medicin, store vægtændringer, svulster, stråling og traumer. Hvis hypotalamus ikke fungerer normalt, vil det gå ud over hypofysens funktion og hermed hormonbalancen i æggestokkene. Æggestokkene kan også påvirkes af cyster og polycystisk ovariesyndrom. Det kan give forstyrrelse i de kvindelige kønshormoner og føre til: uregelmæssige menstruationer, ophør af menstruationer, uønsket barnløshed og hvis der er for meget mandligt kønshormon, kan det føre til øget hårvækst, dybere stemme, uren hud og vægtstigning."
"Når en baby græder meget. Det kan være svært at forholde sig mildt og roligt, hvis ens barn græder uafbrudt i timevis. Du har forsøgt alt: madet, bøvset, skiftet, båret rundt på og kærtegnet barnet, men intet ser ud til at hjælpe.  Hvis du mærker, at frustrationen og vrede er ved at få overtaget, så prøv at følge nedenstående råd til at genfinde roen. Råd til at genfinde roen. Læg ikke skylden over på andre. Bebrejd ikke barnet, det græder ikke for at genere dig. Giv heller ikke dig selv skylden. Du gør det så godt, du kan. Sov når du kan. Med et nyfødt barn er det vigtigt, at både du og babyen får dækket behovene for mad, pleje og søvn. Få lidt tid for dig selv. Træn, gå på café, besøg venner - eller gør noget andet, som sikrer, at du får lidt tid til kun at tænke på dig selv. Hvis du er alene med barnet og ikke kan trøste det, så tag en time-out og lad barnet græde alene i højst nogle minutter: Læg barnet i sengen. Vær sikker på, at barnet ligger sikkert. Bevæg dig væk fra gråden. Du skal ikke forlade din bolig, men tilbring nogle minutter i et andet rum. Du kan fx tænde for lidt beroligende musik eller tage et bad. Hvis du ikke kender nogle andre, der hvor du bor, så tag kontakt med nogen, som kan hjælpe dig. Vær tålmodig. Det bliver snart bedre. Ring til nogen og træk vejret dybt. Ring til nogen, som kan støtte dig følelsesmæssigt. Ring til lægen. Der kan være en fysisk årsag til, at barnet græder. Træk vejret dybt og tæl til 10. Rusk aldrig barnet! Når babyen græder uafbrudt, kan du blive så vred, træt og frustreret, at du er fristet til at ruske barnet eller råbe ad det for at få lidt ro. Det må ikke ske, og du må ved sådanne tanker så søge akut hjælp hos pårørende, venner eller lægen. Det er på tide at tænke over, hvad der sker, og hvad der kan hjælpe dig til at finde roen. Husk, at gråd er barnets vigtigste måde at udtrykke sig på. Rusk ikke barnet! Hvis du rusker barnet, kan det føre til, at det bliver alvorlig skadet eller i værste fald dør. Læs mere om shaken baby syndrom her. Derfor er det vigtigt at have en plan for, hvordan du kan hjælpe babyen, og hvordan du kan hjælpe dig selv fra at miste besindelsen.","Gråd er det lille barns vigtigste måde at udtrykke sig på. Det kan være svært at bevare roen, når barnet græder uafbrudt. Hav en plan for, hvordan du undgår at miste besindelsen. Tag kontakt til nogen, der kan hjælpe eller aflaste dig."
"To forskellige slags sovesyge. Der er to former af afrikansk sovesyge; en akut form, som forekommer i Østafrika og en mere kronisk form, som forekommer i Vest- og Centralafrika. Begge former er alvorlige og kan føre til døden, hvis de ikke behandles. Den akutte østafrikanske form forårsages af parasitten Trypanosoma brucei rhodesiense og kaldes den rhodesiske form. Den anden mere kroniske form forårsages af parasitten Trypanosoma brucei gambiense og kaldes den gambiske form. Den akutte form - infektion med T. rhodesiense. Ved den akutte form går der mellem 3 dage til nogle uger fra man smittes, til man bliver syg. Forløbet af sygdommen er kort og intenst. Sygdommen giver først infektioner i indre organer for til slut at angribe centralnervesystemet og hjernen. Hvis man ikke bliver behandlet i dette stadie, bliver man søvnig, apatisk og til sidst bevidstløs. Tilstanden behandles lettest, før centralnervesystemet og hjernen er smittet. Den kroniske form - infektion med T. gambiense. Ved den mere kroniske form har sygdommen et langsommere, mere kronisk forløb. Der kan gå måneder til år, fra man smittes, til man får alvorlige symptomer. De fleste forbinder afrikansk sovesyge med denne form, som efter mange år fører til stærk afkræftelse og koma. Den syge person vil til slut dø, mest sandsynligt af lungebetændelse eller kramper. Hvad er symptomerne på sovesyge? Sovesyge er en parasitsygdom. Parasitten bliver overført ved bid af en tsetse-flue. Biddet gør ondt og kan give hævelse og kløe i nogle dage. Hvis man bliver smittet med trypanosomer, vil bidstedet hæve yderligere op, og der kan dannes en byld. Dette sker på få dage. Andre tidlige symptomer kan være: Feber, Hovedpine, Smerter i muskler og led, Nedsat madlyst, Søvnbesvær, Irritabilitet og Forstørrede og ømme lymfeknuder, især i nakken. Hvordan stilles diagnosen? Diagnosen bliver stillet ved at påvise parasitten i blod, lymfesystem eller rygmarvsvæske. Parasitten kan påvises ved at udføre mikroskopi af en blodprøve, på samme måde som det gøres ved mistanke om malaria. Det kan ofte være nødvendigt at tage flere blodprøver, før diagnosen er helt sikker. Kun nogle få sygehuse og klinikker i Østafrika kan stille diagnosen afrikansk sovesyge ved mikroskopisk undersøgelse af blod. Hvordan behandler man sovesyge? Behandlingen af både T. rhodesiense og T. gambiense er kompliceret og vil foregå på en infektionsmedicinsk specialafdeling. Der anvendes forskellige medikamenter, afhængig af parasitunderart og sygdomsstadie. Hvordan undgår jeg at få eller forværre sovesyge? Turister kan undgå at blive bidt af tsetse-fluen ud fra det kendskab, man har til tsetsefluen. Tsetsefluer gemmer sig ofte i mørk skov, som akaciebuske og -træer, for at finde skygge. De er ca. 1,5 cm store, brunlige og ligner en hestebremse. De er aktive i dagslys. De flyver i sværme og forfølger ofte store ting i bevægelse som fx bøfler, antiloper eller en bil. Man bør derfor holde bilvinduerne lukket, når man kører gennem områder, hvor fluerne holder til og sikre sig, at eventuelle fluer, som er kommet ind i bilen, bliver dræbt. Tsetse-fluen bliver tiltrukket af mørke farver (særligt mørkeblå) og bider let gennem tyndt tøj. Turister bør derfor bruge lyst tøj i lidt tykt stof, helst kakistof af en vis tykkelse og gerne to par sokker. Tsetse-fluerne er stærke nok til at bide gennem bøffelhud. Hvordan udvikler sygdommen sig? Samlet set er chancen for at blive helbredt god. Hvis sygdommen ikke bliver behandlet i tide, er dødeligheden dog næsten 100 %. Hvor udbredt er afrikansk sovesyge? Den kroniske form: Langt de fleste tilfælde af afrikansk sovesyge skyldes den mere kroniske gambiske form, som forekommer i Central- og østafrika. De fleste tilfælde forekommer i lande som Den Demokratiske Republik Congo, Sydsudan, Angola og Den Centralafrikanske Republik. Denne form forekommer i øde, svært tilgængelige landområder og rammer derfor meget sjældent europæiske rejsende.  Den akutte form: Den akutte rhodesiske form for sovesyge, som forekommer i Østafrika, er relativ sjælden med få hundrede rapporterede årlige tilfælde. Denne form for sovesyge forekommer i tørre savanneområder. Der er set flere tilfælde af sovesyge hos safarirejsende til safariparker i Østafrika, især fra Tanzania i området nær Victoriasøen men også fra Zambia og Zimbabwe. Selvom den akutte form for afrikansk sovesyge er på tilbagetog, skal safarirejsende stadig være omhyggelige med at beskytte sig mod bid fra tsetsefluen.","Sovesyge er en parasitsygdom, som bliver overført med et bid af en tsetse-flue. Der er to former af sygdommen. En akut form, som forekommer i Østafrika. En mere kronisk form, som forekommer i Vest- og Centralafrika. Sygdommen er sjælden blandt hjemvendte turister. Den vigtigste form for forebyggelse er at beskytte sig mod bid fra tsetsefluen under safarirejser i Østafrika . Bid fra tsetsefluen er altid smertefuldt, men hvis bidstedet hæver op, og der dannes en byld, kan det være tegn på sovesyge. Endvidere ses feber, hovedpine, smerter i muskler og led, nedsat madlyst, søvnbesvær, irritabilitet samt forstørrede og ømme lymfeknuder. Diagnose og behandling af sygdommen er kompliceret og vil foregå på en specialafdeling. Samlet set er chancen for helbredelse god, mens sygdommen er næsten 100 % dødelig, hvis den ikke bliver behandlet i tide."
"Hvad er peniskræft? Peniskræft er en kræftsygdom, som udgår fra huden på penis eller spidsen af penis. Denne form for kræft rammer hyppigst ældre mænd. Hvad er symptomerne på peniskræft? De første symptomer på peniskræft er unormale knuder på penis, et sår eller blod i urinen. Nogle har ildelugtende udflåd fra penis som et tidligt tegn. Det er vigtigt at være klar over, at sår og knuder kan være skjult under forhuden, hvorfor det er vigtigt, at denne kan trækkes tilbage. Hvilke symptomer skal du være særligt opmærksom på? Ildelugtende udflåd under forhuden. Specielt ved forhudsforsnævring, hvor man ikke kan se penishovedet, er det vigtigt at søge læge, hvis der kommer blodigt eller ildelugtende udflåd. Forskellige forandringer i huden på spidsen af penis eller forhud kan være forstadier til kræft. Søg derfor læge hvis du får hudforandringer, der ikke svinder efter kort tid eller som ikke forsvinder på trods af forsøg på behandling med antibiotika eller creme med binyrebarkhormon.  Hvordan stilles diagnosen? Diagnosen stilles ved, at der, i lokalbedøvelse af penis, tages en vævsprøve til mikroskopisk undersøgelse. Hvorfor får man peniskræft? Især dårlig hygiejne og høj alder har betydning for udvikling af peniskræft. Personer med snæver forhud på penis er derfor mere udsat end andre mænd. Omskæring tidligt i livet mindsker risikoen for at udvikle peniskræft. Nyere viden tyder på, at humant papillomavirus (HPV) - ligesom ved livmoderhalskræft hos kvinder - er en vigtig årsag i ca. halvdelen af tilfældene. Hvordan behandler man peniskræft? Valget af behandling afhænger af tumorens lokalisation og udbredelse - herunder om kræften har spredt sig eller ej. Generelt kan man bruge kirurgi, laserbehandling, strålebehandling og kemoterapi. Der er få tilfælde af peniskræft i Danmark. Derfor foregår behandlingen af denne tilstand kun på Rigshospitalet og Aarhus Universitetshospital. På den måde sikrer man sig, at det er læger, der har erfaring med sygdommen, som har ansvaret for behandlingen. Hvad kan jeg selv gøre? Renlighed under forhuden er vigtig. Forebyggelse af HPV-infektion er som hos kvinder meget vigtigt. Fremtiden vil vise, om HPV-vaccination af drenge vil kunne forebygge peniskræft. Hvornår skal jeg søge hjælp? Hvis man får ildelugtende udflåd og sår under forhuden, bør man søge læge. Specielt ved forhudsforsnævring, hvor man ikke kan se penishovedet. Søg læge hvis du får hudforandringer på penis, som ikke svinder efter kort tid eller består trods forsøg på behandling med antibiotika eller binyrebarkhormoncreme.  Hvordan udvikler sygdommen sig? Ved små lokaliserede tumorer bliver næsten alle helbredt. Hvis sygdommen er spredt til lymfeknuderne, er chancerne for at blive rask mindre, og prognosen derved dårligere. Desværre har ca. halvdelen af de, som søger læge, allerede på det tidspunkt spredning til lymfeknuder. Hvor udbredt/hyppig er peniskræft? I Danmark opdages godt 50 nye tilfælde hvert år.","Peniskræft er en sjælden sygdom - ca. 50 mænd rammes om året i Danmark. Tumoren sidder som regel ved forhuden eller spidsen af penis. Forhudsforsnævring og kronisk irritation øger risikoen for at få peniskræft. HPV-infektion spiller en vigtig rolle i udviklingen af peniskræft - ligesom tilfældet er med livmoderhalskræft hos kvinder. Behandlingen er overvejende kirurgisk og kan betyde, at hele penis må amputeres."